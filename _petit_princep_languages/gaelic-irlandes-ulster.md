---
title: Gaèlic irlandès de l'Ulster
speakers: 5.929 parlants el 2016
autonym: Canúint Uladh
ipa_transcription: ""
countries: A les regions més occidentals dell comtat de Donegal, Irlanda
writing_system: Alfabet llatí
---

Quan el vaig comprar, em pensava que era una versió en irlandès oficial. Però buscant informació per a la base de dades he trobat una [nota de premsa][press] on s'anuncia la publicació de la versió en irlandès de Donegal, i m'he posat a buscar.

L'irlandès de Donegal, o irlandès de l'Ulster, és el dialecte que es parla a la zona nord d'Irlanda. L'Ulster és una província història que comprèn Irlanda del Nord i algunes regions del nord d'Irlanda. Donegal és la regió més al nord d'Irlanda, i la més occidental de l'Ulster. A l'Ulster, el coneixement de l'irlandès va començar a declinar en favor de l'anglès a principis del segle XVII, amb la [colonització de les terres per part de gent provinent de la Gran Bretanya][plantation]. Actualment, a l'Ulster la majoria de parlants de l'irlandès viuen a la zona de Donegal. Pel què fa a les particularitats d'aquest dialecte, la Wikipedia anglesa té un [glossari de lèxic únic][glossary] i una secció sobre [particularitats de la seva fonologia][phonology]. Em sorprèn, per exemple, que el verb *ag déanamh* signifiqui tant "pensar" (particularitat del dialecte) com "fer".

Pel què fa a l'irlandès de manera més general, és la primera llengua celta que tinc a la col·lecció. Originari d'Irlanda, es va escampar a Escòcia i l'Illa de Man, on l'irlandès mitjà (el parlat als segles X-XII) va acabar originant el gaèlic escocès i el manx.

Utilitza l'alfabet llatí, excloent-ne les lletres j, k, q, w, x, y i z (tot i que es poden trobar en manlleus). També utilitza l'accent tancat, que acostuma a allargar la durada de la vocal. Històricament havia utilitzat l'alfabet d'Ogham, soberetot entre els segles IV i VI. La majoria d'inscripcions consisteixen en noms de persona.

L'Ogham s'escriu partint d'una línia recta horitzontal. A Aquesta línia s'hi afegeixen traços d'esquerra a dreta que indiquen les lletres:

- Traç cap amunt
- Traç cap avall
- Traç inclinat
- Traç perpendicular

També es pot escriure verticalment de dalt a baix, girant 90° el sentit dels traços.

[press]: https://donegalnews.com/2015/10/childrens-classic-translated-into-donegal-irish/
[plantation]: https://www.wikiwand.com/ca/Colonitzacions_d%27Irlanda
[glossary]: https://www.wikiwand.com/en/Ulster_Irish#/Lexicon
[phonology]: https://www.wikiwand.com/en/Ulster_Irish#/Phonology
