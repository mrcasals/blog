---
title: Georgià
speakers: 3.7 milions
autonym: ქართული ენა (kartuli ena)
ipa_transcription: "[kʰɑrtʰuli ɛnɑ]"
countries: Geòrgia
writing_system: Alfabet georgià
---

El georgià és un idioma de la família de llengües katvelianes, una de les famílies base (al mateix nivell de la família indo-europea). Així doncs, el georgià no és una llengua indo-europea. Comparteix família juntament amb el zan (amb dialectes mingrelià i laz) i el svanetià, parlats tots ells principalment a Geòrgia. Tots utilitzen l'alfabet georgià, tot i que el laz i el svanetià hi han afegit lletres especials. Juntament amb l'alfabet armeni, l'alfabet georgià sembla ser creat per  Mesrop Mashtots, tot i que hi ha gent que ho posa en dubte. Originàriament, l'alfabet era bicameral (com el llatí, distingia majúscules i minúscules), però amb el temps una de les versions es va perdre.

És un idioma aglutinant: s'afegeixen prefixos i sufixos al verb per tal de construir-lo. Per exemple, la paraula *ageshenebinat* es tradueix per "ho hauríeu d'haver construït". Té set casos nominals, i no té gènere gramatical: fins i tot els pronoms personals tenen un gènere neutral. Tampoc té articles.

Com a curiositat, el georgià té un sistema numeral de base 20, com el francès (aquest de manera parcial): per exemple, 93 es diu ოთხმოცდაცამეტი - otkh-m-ots-da-tsamet'i (literalment quatre vegades vint i tretze). També té moltes paraules que comencen amb múltiples consonants: წყალი (ts'q'ali) "aigua" per exemple. Casos extrems són მწვრთნელი, (mts'vrtneli) "entrenador", amb 6 consonants seguides, o el verb გვფრცქვნი (gvprtskvni) "ens peles", amb 8 consonants seguides.

Finalment, té un sistema de derivació de paraules a partir d'una arrel i prefixos i sufixos:

- Noms a partir d'arrels verbals: de l'arrel -ts'er- "escriure" es deriva mts'erali "escriptor"
- Verbs a partir de noms: a partir del nom -sadili- "el dinar" apareix el verb sadilob "dinar"
- Verbs a partir d'adjectius: de -brma "cec" apareix el verb dabrmaveba (infinitiu de "quedar-se cec" i "encegar")
