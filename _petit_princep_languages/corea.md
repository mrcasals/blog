---
title: Coreà
speakers: 11 milions
autonym:  한국어
ipa_transcription: "[ˈha̠ːnɡuɡʌ̹]"
countries: Corea del Sud, Corea del Nord, Xina, Rússia
writing_system: Hangul
---

El coreà és un idioma aïllat i, com a tal, forma la seva pròpia família lingüística, com el basc. Algunes entitats consideren que la parla de l'illa de Jeju és un dialecte del coreà, mentre que d'altres la consideren una llengua pròpia, cosa que faria que el coreà no estigués tan aïllat. L'idioma jeju, però, només té 5000 parlants, tots d'edat avançada, i es considera en estat crític.

El coreà és un d'aquells idiomes de qui en sabem el creador del sistema d'escriptura, com l'armeni o el georgià. En aquest cas va ser el rei Sejong el Gran (세종대왕 en hangul) qui va crear personalment el hangul (한글), un sistema d'escriptura fonètic, barreja entre alfabet i sil·labari: les lletres alfabètiques s'escriuen en blocs que representen les síl·labes.

L'origen del hangul és si més no curiós. El coreà s'escrivia amb caràcters xinesos, juntament amb alguns símbols fonètics per adaptar-ne les diferències. Cal recordar que el coreà i el xinès són de famílies lingüístiques diferents, i per tant amb gramàtiques diferents. Per exemple, el xinès té un ordre SVO (subjecte-verb-objecte, com el català), mentre que el coreà té un ordre SOV (subjecte-objecte-verb, com el japonès o l'alemany). Aquestes diferències gramaticals, juntament amb diferències fonètiques, feien que els caràcters xinesos no fossin adequats per a l'escriptura coreana. A més, la dificultat de l'aprenentatge dels caràcters xinesos feia que les classes baixes treballadores coreanes no aprenguessin a llegir i a escriure. Per tal de solucionar aquests problemes, Sejong el Gran va crear el hangul, on cada consonant està basada en un diagrama significat de la posició de la boca, la llengua i les dents al pronunciar-la.

El hangul és força modern: es va acabar el 1443, i es va publicar el 1446 amb un manual de 33 pàgines explicant-ne l'ús i els raonaments: el 훈민정음 (*Hunmin Jeong-eum*, que traduït quedaria com a *Els sons correctes per a la instrucció del poble*).
