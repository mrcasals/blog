---
layout:
title: Basc
date: 2020-05-13 20:18 +0200
speakers: 800.000
autonym: Euskara
ipa_transcription: '[eus̺ˈkaɾa]'
countries: Espanya, França
writing_system: Alfabet llatí
---

El basc és la primera llengua que vaig saber que era aïllada. Això vol dir que, dins l'arbre de famílies lingüístiques, el basc no té cap parent, sinó que està sola. A vegades es considera part de la família vascònica, on també hi hauria l'aquità (ja extingit) i on a vegades també es posa l'iber (també extingit). A vegades, però, es considerà l'aquità com a basc antic.

L'origen d'aquesta llengua ha donat peu a moltes teories, cap d'elles acceptada generalment: que si és pre-indoeuropea relacionada amb llengues de Sibèria o el Caucas, que si està relacionada amb llengues amazics... Totes aquestes teories van lligades a les de l'origen del poble basc, que tampoc està gaire clar.

El que sí que està clar és la influència que ha fet el basc en les llengues ibèriques, sobretot a nivell de lèxic: des de la paraula "esquerra" (del basc "ezker") a "xatarra" (del basc "txatar", _ferro vell_). Pel què fa a toponímia, també n'ha deixat molta, sobretot a la zona dels Pirineus: Esterri d'Àneu, Gerri de la Sal, Aran, Lladorre, Surri, Tavascan... També hi ha la teoria que el basc hauria influït en el (reduït) nombre de sons vocàlics que tenen el castellà i el català pallarès i ribagorçà. Al castellà i a l'occità gascó hi influeix fent desaparèixer el so /f/, pràcticament inexistent al basc.

El basc acostuma a fer servir un ordre SOV i, en lloc de funcionar amb subjectes, funciona amb tema i subtema. Aquestes dues característiques són compartides amb el japonès.

