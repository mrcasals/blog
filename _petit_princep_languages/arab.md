---
title: Àrab
speakers: 310 milions
autonym: العَرَبِيَّة‎, al-ʻarabiyyah
ipa_transcription: "[al ʕaraˈbijja]"
countries: Orient mitjà, nord d'Àfrica
writing_system: Abjad àrab
---

L'àrab és un idioma de la família semítica, igual que l'hebreu. A les escoles s'ensenya l'àrab modern estàndard, tot i que ningú la fa servir en el seu dia a dia: els parlants nadius fan servir dialectes allunyats d'aquesta versió estàndard. Aqusta versió estàndard s'assembla molt a l'àrab clàssic, en el que està escrit el Corà i altres textos medievals. No tinc del tot clar si les versions del llibre que tinc són en àrab estàndard o en el dialecte del Marroc, el dariyya.

Com a sistema d'escriptura, l'àrab té el seu propi: un abjad. Un abjad es diferencia d'un alfabet en que els abjads només contenen símbols per a consonants, deixant les vocals a gust del lector. De fet, la paraula *abjad* ve del nom de les primeres quatre lletres d'aquest sistema: *ʾ (aleph) - b - g - d*. com a exemple, l'hebreu, el fenici i el púnic són sistemes abjad. Sembla ser que [els abjads són sistemes més antics que els alfabets][addition-of-vowels]: al segle IX aC. els grecs adapten l'abjad fenici per escriure el seu idioma, però la manca de vocals crea massa ambigüitats i readapten símbols que representen sons que no utilitzen per representar les vocals. També és a partir dels abjads que apareix un altre sistema d'escriptura: els abugides, sistemes alfasil·labàrics amb uns símbols que representen principalment una consonant, amb una representació secundària de les vocals. Però això són figues d'un altre paner.

Tornant a l'àrab, té un sistema per conjugar verbs basta en arrels i plantilles. És un sistema complex, amb moltes combinacions possibles, però per veure'n un exemple: l'arrel *s-l-m* vol dir "estar en pau". Si agafem la plantilla *-a-i-a* (3a persona singular masculina en passat) i l'ajuntem amb l'arrel ens surt *salima* ("ell estava en pau"). Si apliquem la mateixa plantilla a l'arrel *l-b-s* ("portar posat de roba, vestir"), ens surt "labisa" ("ell duia posat"). Les plantilles també poden indicar altres tipus de conceptes: *-aa-a-* indica acció, d'on podem obtenir "saalam", és a dir, "l'acció d'estar en pau". La mateixa arrel *s-l-m* ha acabat convertint-se en un sinònim d'"estar en pau amb Déu". Així doncs, si hi posem la plantilla *mu--i-* obtenim "muslim", "el que està en pau amb Déu", d'on prové el nostre "musulmà". De la mateixa arrel en podem obtenir "islam". Tot això es omcplica perquè el sistema de verbs àrabs és enrevessadíssim, però una última cosa a destacar-ne: el verb es conjuga diferent si l'acció la fa un home o una dona, cosa que no passa en les llengües romàniques.

[addition-of-vowels]: https://en.wikipedia.org/wiki/Abjad#Addition_of_vowels
