---
title: Aimara
speakers: 1.700.000 parlants a Bolívia, 2.2 milions en total
autonym: Aymar aru
ipa_transcription: "[ajmaɾ ˈaɾu]"
countries: Bolivia, Perú, Xile, Argentina
writing_system: Alfabet llatí
---

Alguns lingüistes consideren que l'aimara i el quechua són idiomes emparentats, però sembla que les evidències són poques i es poden explicar per contacte de zona més que buscant una genealogia lingüística. Així doncs, es considera l'aimara part de la família aimàrica, juntament amb el jacaru i cauqui. A aquesta família també se l'anomena *aru* ("parlar"/"paraula" en aimara) o *jaqi* ("persona").

L'aimara és oficial a Bolívia i es parla també al sud de Perú i al nord de Xile i d'Argentina. A Perú i Xile està reconegut com a idioma minoritari. És aglutinant, i té un ordre subjecte-objecte-verb, com el japonès o l'alemany.

Té tres vocals: /a i u/, que poden ser curtes o llargues, i quan estan a prop de consonants uvulars /i u/ es poden convertir en [e o]. Les vocals llargues s'indiquen amb una dièresi. 

Fa servir l'alfabet llatí amb ñ, ch i ll, com el castellà. A més, fa servir ph, th i kh per a les oclusives aspirades, i chh per a l'africada postalveolar aspirada.

Té quatre persones gramaticals, a través de la inclusivitat: diferencia un "nosaltres inclusiu" (el receptor hi està inclòs) d'un "nosaltres exclusiu" (el receptor no hi està inclòs). També té evidencialitat: cal marcar si el parlant coneix e fet de manera directa personal o indirectament. Dit d'una altra manera, allò que l'emissor diu i sap pels seus propis coneixements s'expressa amb una forma gramatical, i allò que coneix per fonts externes (li ho han explicat, llegit...) s'expressa amb altres formes gramaticals.

Un fet que em resulta curiós de la societat aimara és que consideren el futur *darrera* seu. Així com nosaltres diem "els dies que vindran" per referir-nos al futur, aquesta expressió no és vàlida en aimara. La idea és que no podem veure el futur, i vivim el dia a dia basant-nos en l'experiència del passat. A nivell lingüístic, [sembla clar][past]: "nayra" en aimara vol dir "ull, davant, vista", però també passat, mentre que "qhipa" ("darrera, esquena") vol dir "futur". Per exemple, "nayra mara" ("l'any de davant", literalment) es tradueix com a "l'any passat".

[past]: https://ucsdnews.ucsd.edu/archive/newsrel/soc/backsfuture06.asp
