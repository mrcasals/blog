---
title: Francès
speakers: 76.8 milions
autonym: Français
ipa_transcription: "[fʁɑ̃sɛ]"
countries: De manera oficial, a Bèlgica, Benín, Burkina Faso, Camerun, Canadà, República Centreafricana, Txad, Comores, Costa d'Ivori, República Democràtica del Congo, Djibouti, Guinea Equatorial, França, Gabon, Guinea, Haití, Luxemburg, Madagascar, Mali, Mònaco, Níger, República del Congo, Ruanda, Senegal, Seychelles, Suïssa, Togo i Vanuatu.
writing_system: Alfabet llatí
---

El francès és l'únic idioma oficial a França, però no n'és l'única parlada. A part dels casos més coneguts com el català o l'occità, a territori francès s'ensenyen fins a 13 "llengües regionals": el basc, el bretó, el català, l'occità, el cors, el tahitià, quatre llengües austronèsiques (ajié, drehu, nengone i paicî), el gal·ló, el luxemburguès i l'alsacià.

El francès forma part de la subfamília lingüistica de llengües gal·loromàniques, que es divideix entre:

- llengües gal·loitàliques (com el ligur o el llombard)
- llengües retoromàniques (com el romanx)
- llengües d'oïl (com ara el francès)
- llengües occitanoromàniques (occità i català).

Les llngües d'oïl és un grup força gran del qual no en coneixia cap altre component, però la Wikipedia catalana [en llista moltes][oil]: jerseiès, guernseiès, sercquiès, xampanyès, való, normand... Es parlen al nord de França, Bèlgica, Luxemburg i el Canal de la Manxa, més o menys.

Com a trets diferencials, sempre m'ha sorprès que els accents al francès no marquen la síl·laba tònica, com en català, sinó que acostumen a marcar o bé omissions de lletres (generalment la *s*) o bé diferències entre homòfons. A més, té l'accent circumflex (â, ê, î, ô, û), que no el fem servir en català. El subjecte ha d'aparèixer obligatòriament en una frase (en català es pot ometre), i en registre col·loquial es pot fer servir "on" (equival a 3a persona del singular) en lloc de "nous" (1a persona del plural) per a conjugar verbs i fer-los més senzills.

Una altra característica és l'ús de dos verbs auxiliars per fer el passat compost (*passé composé*, "he cantat"). Mentre que en català només fem servir el verb *haver* com a auxiliar, en francés es pot fer servir *avoir* "haver" i *être* "ser", amb l'auxiliar en present + participi passat.  Generalment es fa servir *être* amb els verbs pronominals i els intransitius de moviment, i *avoir* amb la resta de verbs.

Ja finalment, els numerals francesos. Per dir setanta-cinc diuen *soixante-quinze* ("seixanta-quinze"), per dir vuitanta diuen *quatre-vingt* ("quatre-vint"), i per dir noranta-cinc diuen *quatre-vingt-quinze* ("quatre-vint-quinze", és a dir, quatre vegades vint i quinze). Aixi doncs, el sistema numeral francès és parcialment vigesimal, ja que s'utilitza el 20 com a base pels nombres entre 60 i 99. Sembla ser que l'origen d'això és la influència cèltica (a través del bretó) als parlars de la costa francesa i es va acabar convertint en el sistema oficial, però diferents variants del francès mantenen un sistema més similar al català: per exemple, a Suïssa diuen *septante* i *nonante* pel 70 i el 90.

[oil]: https://www.wikiwand.com/ca/Lleng%C3%BCes_d%27o%C3%AFl
